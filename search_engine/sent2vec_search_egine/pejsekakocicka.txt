O PEJSKOVI A KOČIČCE, JAK SI MYLI PODLAHU

To bylo tenkrát, když pejsek a kočička ještě spolu hospodařili; měli u lesa
svůj malý domeček a tam spolu bydleli a chtěli všechno dělat tak, jak to
dělají velcí lidé. Ale oni to vždycky tak neuměli, protože mají malé
a nešikovné tlapičky a na těch tlapičkách nemají prsty, jako má člověk,
jenom takové malé polštářky a na nich drápky. A tak nemohli dělat všechno
tak, jak to dělají lidé, a do školy nechodili, protože škola není pro
zvířátka, ba ne, to ne! Co myslíte? Ta je jen pro děti!

A tak to u nich v tom jejich bytě vypadalo všelijak. Něco udělali dobře
a něco zas ne, a tak tam mívali někdy také trochu nepořádek. A tak jednoho
dne viděli, že mají ve svém domečku tuze špinavou podlahu.

"Poslouchej, pejsku," povídá kočička, "máme tu nějak špinavou podlahu."
- "Taky se mně zdá, že už je nějak moc špinavá," povídá pejsek, "jenom se
koukni, jak mám od té špinavé podlahy umazané tlapky." - "Tuze špinavé je
máš," povídala kočička, "fuj, to je hanba! Musíme tu podlahu umýt. To
přece lidé nemají takovou špinavou podlahu. Ti ji někdy myjí."

"Dobrá," řekl na to pejsek, "ale jak to uděláme?" - "To je přece lehké,"
řekla kočička. "Ty jdi pro vodu a já obstarám to ostatní." Pejsek šel
s hrncem pro vodu a kočička vytáhla ze svého kufříku kus mýdla a položila
to mýdlo na stůl. Pak si šla pro něco do komory; měla tam asi schovaný
kousek uzené myši. Zatím přišel pejsek s vodou a vidí něco ležet na
stole. Rozbalí to a bylo to nějaké růžové. "Aha, to bude něco dobrého,"
povídá si pejsek, a jak měl na to chuť, tak si celý ten kus strčil do
huby a začal kousat.

Ale chutnalo to nějak nedobře. Zatím přišla kočička a slyší, že pejsek
nějak divně prská. Podívá se na něj a vidí, že pejsek má plnou hubu pěny
a z očí mu tekly slzy. "I propána!" křičela kočička, "co se to, pejsku,
s tebou děje? Vždyť ty jsi nějaký nemocný?! Vždyť ti kape z huby pěna! Co
to s tebou je?" - "Ale," povídá pejsek, "našel jsem tu něco na stole
a myslil jsem, že je to nějaký sýr nebo nějaké cukroví, tak jsem to sněd.
Ale ono to strašně štípe a dělá se mně z toho v hubě pěna."

"Ty jsi ale hloupý," zlobila se kočička, "vždyť to bylo mýdlo! A mýdlo je
přece k mytí, a ne k jídlu." Aha," řekl pejsek, "proto to tak štípalo.
Au, au, to to štípe, to to štípe!" - "Napij se hodně vody," poradila mu
kočička, "potom to přestane štípat." Pejsek se napil, až všechnu vodu
vypil. I štípat to přestalo, ale pěny bylo moc. Tak si šel utřít čumák
o trávu a pak musel jít znova pro vodu, protože všechnu vypil a už žádnou
neměli. Kočička měla jednu korunu a šla koupit nové mýdlo.

"Tohle už nesním," řekl pejsek, když kočička přinesla to nové mýdlo, "ale
jakpak to uděláme, když tu nemáme žádný kartáč!" - "Na to jsem už
myslila," povídá kočička, "však ty máš na sobě takové hrubé a ježaté
chlupy, jako jsou na kartáči, a tak můžeme tu podlahu vydrhnout tebou."

"Dobrá," řekl pejsek a kočička vzala mýdlo a hrnec s vodou, klekla na
zem, vzala pejska jako kartáč a vydrhla pejskem celou podlahu. Podlaha
byla celá mokrá a moc čistá také nebyla. "Měli bychom ji ještě něčím
suchým vytřít," povídá kočička. "Tak víš co," řekl pejsek, "já už jsem
docela mokrý, ale ty jsi suchá a máš takové pěkné měkké chloupky na sobě,
to je jako ten nejlepší ručník! Teď zas vezmu já tebe a vysuším tebou
podlahu." Vzal kočičku a vytřel celou podlahu kočičkou. Podlaha byla teď
umytá a suchá, ale zato pejsek a kočička byli mokří a strašně špinaví od
toho, jak jeden druhým tu podlahu myli, jako kdyby pejsek byl kartáč
a kočička utěrka.

"No, to vypadáme," řekli si oba, když se na sebe podívali; "podlahu teď
máme čistou, ale zato my jsme teď špinaví! Takhle přece nemůžeme být, to
by se nám každý smál! Musíme se vyprat!"

"Vypereme se, jako se pere prádlo," řekl pejsek. "Ty, kočičko, vypereš
mne, a až budu vypraný, tak zas já vyperu tebe." - "Dobrá," řekla
kočička. Nanosili si do necek vody a vzali si na to valchu. Pejsek vlezl
do vany a kočička ho vyprala. Drhla ho na té valše tak silně, že ji
pejsek prosil, ať tolik netlačí, že by se mu mohly do sebe zamotat
nohy. Když byl pejsek umytý, vlezla zas do necek kočička a pejsek ji
vypral a tlačil tak silně, že ho prosila, aby ji na té valše tolik
nedřel, že jí vydře do kožichu díru. Potom jeden druhého vyždímali.
"A teď se usušíme," řekla kočička. Uchystali si šňůry na prádlo.
"Nejdřív pověsíš na šňůru ty mne, a až budu viset, tak slezu
a pověsím zas tebe," řekla kočička pejskovi. Pejsek vzal kočičku
a pověsil ji na šňůru, jako se věší prádlo. Ani na to nepotřebovali
kolíčky, protože se na té šňůře mohli udržet drápky. Když kočička už
visela, slezla zase ze šňůry dolů a pověsila pejska.

Tak tam viseli oba dva a sluníčko na ně pěkně svítilo. "Svítí na nás
sluníčko," povídá pejsek, "to brzo uschnem." Jen to řekl a začalo
pršet. "Prší!" křičeli pejsek a kočička, "zmokne nám prádlo! Musíme
je sundat!" Honem skočili oba z té šňůry dolů a běželi domů schovat
se pod střechu. "Prší ještě?" povídala kočička. "Už přestalo," řekl
pejsek a opravdu, už zase svítilo sluníčko. "Tak si zas pověsíme
prádlo," povídala kočička. Tak šli a pověsili se zase na šňůru;
nejdřív pověsil pejsek kočičku, a když visela, tak zase slezla
a pověsila pejska. Tak tam oba na té šňůře viseli, jako visí prádlo,
a libovali si, že zase svítí sluníčko a že jim pěkně uschne prádlo!
A zase začalo pršet. "Prší, zmokne nám prádlo!" volali pejsek
s kočičkou a běželi se schovat. Pak zase svítilo sluníčko, tak se zas
na tu šňůru pověsili, pak zase pršelo, tak utekli, a pak zas bylo
sluníčko, tak se zas pověsili a tak to šlo až do večera. A to už byli
oba docela suší. "Prádlo máme suché," řekli si, "tak je dáme do
koše." Tak si vlezli do koše, ale pak už se jim chtělo spát, tak tam
usnuli a oba se v tom koši krásně vyspali až do rána.



JAK SI PEJSEK ROZTRHL KAŤATA

Když ještě pejsek a kočička spolu hospodařili (však jsme o tom tuhle
vypravovali, jak si šikovně umyli podlahu a jak se potom oba na
slunci sušili) a měli ještě svůj domeček a vedli si v něm své
hospodářství, byla jednou velikonoční neděle, a tak si řekli, že
půjdou spolu na výlet. Sluníčko pěkně svítilo. "Půjdeme třeba do
lesa," povídá pejsek, "kampak jinam bychom šli, když je tak hezky?"

"I třebas do lesa," řekla kočička. "Jenom škoda, že nemám žádný
slunečník, když sluníčko tak krásně svítí. Dělala bych s ním v lese
parádu. To jistě ještě nikdo neviděl kočičku s parapletem."

"Ale však ono ti to neuškodí, když tě sluníčko trochu opálí," povídal
pejsek; "jsi beztak po té dlouhé zimě nějak bledá. A teď už se dlouho
neolizuj a pojď!"

"No, a pojď!"

"No, no, vždyť se přece musím drobátko upravit, když jdu v neděli
ven," řekla na to kočka. "Člověk musí přece na sebe trochu hledět.
Podívej se jen na sebe, jak to vypadáš: máš jedno ucho nahoru a druhé
nakřivo. Uši se mají nosit stejně."

Pejsek si narovnal uši a šli. Cestou si vykládali, co budou v lese
dělat. Že si tam budou hrát na schovávanou a na Jeníčka a na Mařenku
a chvíli taky na honěnou. A pak že si lehnou na záda do trávy a budou
se dívat nahoru na modré nebe.

Co tak šli, koukal se na ně z křoví zajíc. "Hehe," začal se posmívat,
"ten pejsek má jedno ucho nahoru a druhé nakřivo! Takhle," a udělal
to po pejskovi. Bylo to pravda. Pejsek si nedal na uši pozor a měl
každé jinak. "Koukej, on se ti posmívá!" řekla kočička. Pejsek se na
zajíce rozzlobil a rozběhl se za ním do křoví. Ale zajíc utekl a byl
už dávno pryč.

"Ono v tom křoví bylo moc trní," řekl pejsek, "ale kdybych byl chtěl,
byl bych ho dohonil."

"Škoda šatů do takového trní," řekla kočička a šli do lesa dál. Když
tak šli, potkali je o kousek dál Milan a Milena Tarantovi z Nuslí,
Mimi a Helenka Neumannovy, Věrka Langrová a Alenka Čapková, Otík
Štorchů a Boženka Samešová a obě Mazánkovic děti taky a Zorka
Kubíková a ještě jiné děti, které si tu šly na výlet. Děti se
podivily, jak pěkně si tu jdou spolu pejsek s kočičkou, a ještě se za
nimi ohlédly, ale pak se začaly smát. "Jéjej," volaly, "koukejte,
holky, koukejte, kluci, ten pejsek má roztrhané kalhoty! Kouká mu
z nich košile!"

"Prý mám roztrhané kalhoty," povídá pejsek. "Podívej se, kočičko, že
ne." Kočička prohlížela pejska ze všech stran. "Ba ano, pejsku, už to
tak je. Katě jsou vzadu roztržené až hanba."

"To bude od toho, jak jsem vlítnul za tím zajícem do trní," bědoval
pejsek. "To je ostuda, takhle roztrhané katě, zrovna na velikonoční
neděli. Kdybychom to aspoň mohli spravit. Nemáš s sebou nit?"

"To nemám," povídala kočička, "ale snad něco cestou najdeme, nějaký
kousek provázku nebo něco takového."

"Hele," rozhlížel se pejsek, "tamhle myslím něco je!" Koukají a byla
to dlouhá dešťovka. Ležela tam rovně natažená a myslila si, zeji
nikdo nevidí. "Vždyť je to rovné," šťouchla do dešťovky kočka, "to je
tužka." Dešťovka se lekla a zamotala se do kolečka. "Ba ne," křičel
pejsek, "to není žádná tužka, vidíš, je to provázek! Vezmi ho a zašij
mně ty katě!"

Kočička vzala dešťovku a zašila pejskovi dešťovkou katě. "Tak, teď už
se mně nikdo nebude smát," liboval si pejsek a šli zase dál
a povídali si o Sněhurce a Sedmi havranech.

Jak tak šli, dešťovka se ze svého leknutí vzpamatovala. "Já přece
nejsem žádný provázek, já jsem dešťovka," pomyslila si a začala se
potichu z těch katí pomalu soukat ven. Šlo to těžko, protože kočička
prošila dešťovkou díru křížem krážem, ale konečně se jí to přece
podařilo a vyvlíkla se polehounku až do půl ven. "Tak prosím, že jsem
dešťovka," řekla, "to teprve bude vidět, až vylezu celá ven."

Šla kolem slepice a vidí, že pejskovi vylézá z katí dešťovka.
"Počkejte trochu," řekla pejskovi, "tadyhle," a vyzobla a vytáhla
dešťovku a spolkla ji, "tadyhle byla dešťovka a ta vám myslím vyžrala
do kalhot díru. Ani bych nevěřila, že dešťovky žerou také kalhoty. To
by ani žádný neřek, co je dnes na světě špatnosti. - Však jsem ji
za to potrestala: snědla jsem ji a už je po ní."

Kočička se dívá a vidí, že pejsek má katě zase celé rozpárané.
"Vždyť to byl provázek na zašití kalhot," řekla slepici, "a vy
jste nám ho, kmotra, snědla. Čímpak teďka zašijeme pejskovi
kalhoty?"

"Ba ne," povídá slepice, "namouduši, byla to dešťovka a žádný
provázek; to byste koukala, jak se kroutila! Dešťovky, to já
znám, a zrovna jsem měla na dešťovku chuť. A jestli chcete ty
kalhoty zašít - však taková díra v katích dělá opravdu ostudu,
zvlášť dneska, na velikonoční neděli - já sice žádnou jehlu a nit
nemám, ale když půjdete ještě o kousek dál, tak tam bydlí
švadlena a ta vám to snad zašije."

Tak teda šli pejsek s kočičkou k švadleně. "Hm, panečku, to je
pořádná díra," povídá švadlena, "ale dnes je velikonoční neděle
a to já nešiju. Ledaže byste mně za to udělali také nějakou
práci:

to byste mně museli vychytat v komoře všechny myši. Ale to vám
povídám, ne abyste mně tam vypili mléko a snědli mazanec a telecí
s nádivkou!"

Pejsek s kočičkou slíbili, že myši vychytají a že v komoře nic
nesmlsají. Švadlena je zavedla do komory. Myši se lekly pejska
a kočičky a zalezly do svých děr. "Však já je dostanu ven,"
šeptala kočička. "Postav se, pejsku, doprostřed komory a dělej
tam ‚Tancuj, tancuj, vykrúcaj' a já pak obstarám to ostatní."

Pejsek se postavil doprostřed komory a čile se tam do kolečka
vykrúcal. "Jéjej!" začala volat kočička, "to je k smíchu, to je
k smíchu, tady je pejsek v roztrhaných kaťatech a on se ještě
k tomu vykrúcá!" Myši byly zvědavé a chtěly se také zasmát. Tak
vylezly ze svých děr, chechtaly se pejskovým katím a kočka je
vychytala, že tam ani jedna myš nezbyla.

"Dobře jste to udělali," pochválila je švadlena a zašila pejskovi
díru v kalhotech. "A protože jste mně v komoře nic nesmlsali, tak
vám dám něco s sebou." Dala jim každému hrneček mléka a kus
mazance a pejsek s kočičkou šli spokojeně domů.



JAK TO BYLO NA VÁNOCE

"Heč," povídala kočička pejskovi, "já něco vím." - "A copak?"
divil se pejsek. "Heč," povídá kočička, "já vím, že pan Čapek má
napsat na vánoce nějaké povídání pro ty malé děti, zase něco
o nás, o kočičce a pejskovi." - "Hehe," těšil se pejsek, "ale jen
aby to tam o mně pěkně napsal!" - "Ba ne," řekla kočička, "on
nemůže na nic připadnout, sedí u toho stolu, pořád přemýšlí,
a pořád neví, co by napsal. Sedí a sedí, a pořád nic." - "To je
chyba," prohlásil pejsek, "pak ho třeba nic správného nenapadne
a napíše o nás nějaké hlouposti." - "No právě," povídala kočička,
"taky mám z toho trochu strach. Měli bychom mu něco poradit. Mně
ani není tak o toho pana Čapka, ale o ty děti, co jim to budou
číst."

"To je pravda," řekl pejsek, "jakpak by ty dětičky k tomu přišly,
aby měly o vánocích o nás nějaké špatné povídání? Pojď a poradíme
tomu panu Čapkovi něco!" - "Tak půjdeme," rozhodla kočička, "ale
zadarmo to neuděláme, jsou vánoce a my tady nemáme ani kousek
vánočky; musí nám za tu radu něco dát."

Tak se pejsek s kočičkou sebrali a šli dát radu panu Čapkovi,
který nevěděl, co o nich na ty vánoce dětem napsat. "Já už vím,"
povídá pejsek cestou, "já už vím, co mu poradím! Řeknu mu, aby
napsal povídám o tom, že ty jsi zakletá princezna a já že jsem
zakletý princ." - "Jakýpak zakletý princ," smála se mu kočička,
"když máš blechy! To princové nemají, kdopak ti tohle bude věřit,
princové nemají blechy, ty mají jen psi." - "Však ty taky nejsi
žádná zakletá princezna," řekl pejsek, "však jsem zrovna tuhle
viděl, že jsi se drbala." - "Proč bych se nedrbala," řekla kočka,
"když mě to štípalo! Ale kdybych chtěla, mohla bych třeba panu
Čapkovi říci, že já jsem zakletá princezna a ty blechy že jsou
zakleté komorné." - "A já bych mohl říci," chlubil se pejsek, "že
ty moje blechy, to že jsou zakletí rytíři, a že jich mám celé
vojsko." - "Nu, víš, pejsku, tohle nebudeme povídat," usoudila
kočka, "ten pan Čapek by nám to ještě možná uvěřil, ale ty děti
by to jistě nevěřily a řekly by, že to špatně napsal. Poradíme mu
raději něco šikovnějšího, co by nám bylo dobré, když si s námi
dětičky chtějí hrát. To víš, někdy to bývá trápení, jak nás ty
dětičky tahají. Tak ať něco o tom pan Čapek dětem napíše a my
z toho budeme mít užitek." - "Ba, to je pravda," řekl pejsek, "od
některých dětí jsem zkusil moc, až jsem raději utek."

Tak si pejsek s kočičkou povídali, až došli k panu Čapkovi.

Pan Čapek seděl za stolem, pero držel v ruce, nemohl na nic
připadnout a nevěděl, co psát. "Propánajána," povídá si, "copak
já mám na vánoce napsat těm dětem o pejskovi a kočičce, když mě
nic nenapadá? Kdyby mně tak někdo přišel poradit!"

Vtom něco zaťukalo na dveře, vstoupili pejsek s kočičkou a řekli:
"Pane Čapek, my vám jdeme poradit." - "Děkuji vám," zvolal pan
Čapek radostně, "vy jste mne vysvobodili! V zemi, která se
jmenuje Redakce, panuje zlý obr jménem Klíma, jenž sídlí za
devaterými dveřmi v jeskyni, která se zove Šéfárna. Ten mně
uložil přetěžkou práci, abych rychle napsal Vánoční povídání pro
děti, ale já pořád nevím co, a nic mě nemůže napadnout. Tak si tu
lámu hlavu a přemýšlím již sedm dní a sedm nocí, a pořád mně
nemůže nic napadnout a pořád nevím, co bych těm dětem o pejskovi
a kočičce napsal. ‚Nenapíšeš-li,' rozkázal mně strašným hlasem
obr Klíma, ‚proměním tě v tvarohový sloup a budeš tak u psacího
stolu přemýšlet až do konce světa a budeme tě těm dětem ukazovat
pro hanbu za vstupné padesáti haléřů.' Tak tu tedy, milý pejsku
a kočičko, sedím a nevím co, až vy jste přišli mně poradit.
Vysvobodili jste mne od toho strašlivého osudu, že bych se měl
stát sochou z tvarohu, i dám vám za to, čeho si jen budete přát."

"Uděláme vám to, pane Čapek, lacino," povídá na to kočka,
"třebaže teď na vánoce všechno přidražilo. Tak já vám radím,
abyste napsal, že kočka má ocas." - "To vím," podivil se pan
Čapek, "ale co s tím?" - "Ó panečku, s tím je mnoho," řekla
kočka, "kočičí ocas je pro kočku ta největší ozdoba. Jak by to na
světě vypadalo, kdyby kočka měla ocas kravský nebo koňský a kůň
nebo kráva měli ocas kočičí? Ale ono je to na světě kupodivu
všechno tak správně zařízeno, že kočka má ocas kočičí a žádný
jiný, a proto si ho váží a je na něj hrdá. Když si kočka sedne
nebo lehne, založí si jej pěkně kolem sebe, když kočka kráčí,
nese jej tak vznešeně za sebou, že se každý ohlíží, jak jí to
krásně sluší. A když se kočka zlobí, tak tím svým ocasem tak
přísně mává, že se každý lekne. Na to všechno, pane, má kočka
svůj ocas."

"To taky vím," povídá pan Čapek, "však vám, kočkám, také nikdo
ten váš ocas nebere. Aspoň jsem nic takového v novinách nečetl,
a čtu je přece denně."

"Jakpak nebere?" řekla kočka, "malé děti nás za něj berou! Tuhle
si chtěla jedna holčička se mnou hrát a chytla mne za ocas, jako
kdyby to bylo držadlo od lívanečníku. Neptejte se, jak jsem se
o ten ocas bála a jak to bolelo! Tak vám mě za něj táhla, že jsem
namouduši myslila, že mně jej utrhne. Já vám nejdřív plakala, pak
jsem vrčela, nato skuhrala a nakonec syčela, a když už jsem si
nevěděla rady, tak jsem ji ťapičkou sekla. Jenom trochu, ale to
svět neviděl, co ta holka nadělala křiku! Tak byste měl, pane
Čapek, do těch vánočních novin napsat, aby děti netahaly nás
kočky za ocas, nebo si nikdy s nimi nebudeme hrát." "Máme to my
zvířátka vůbec někdy s dětmi trápení," připojil se pejsek. "Nás,
pejsky, zas tahají za uši, a to vám bolí, že se to ani vypovědět
nedá. Pes má uši na hlídání, pořád jen poslouchá, kde se co
šustne, aby to tak nebyl zloděj nebo loupežník; pes má, panečku,
ouška nějak citlivá! A teď si představte, že přijde takový kluk,
sám má uši třebas nemyté, a teď vás tahá za ouška a cásá za ně,
jako kdyby to byl nějaký hadr. A ještě vám přitom třeba šlápne na
nohu, až to kvikne. To pak, pane, jak jsem dobrák od kosti (já
nejraději takhle ty měkčí, z drůbeže nebo telecí), to pak
přestávají všechny špásy a usápnu se na kluka a zařvu na něj:
‚Jedeš, ztrať se, ztrať, nebo bych tě raf!' - nu a pak kluk utíká
a brečí, že byl pes na něho zlý.

Tak to taky byste měl, pane Čapek, do těch vánočních novin
napsat, aby děti netahaly psy za ouška a nešlapaly jim na
tlapičky."

"A to tam zároveň napište, aby taky kočkám nešlapaly na tlapičky
a netahaly je za ouška," připojila se kočka, "nás to taky bolí,
zrovna tak jako psy." - "A pejsky ať taky netahají za ocas, to my
také nemáme rádi," řekl pes. "Tak teď to všechno napište a dejte
nám něco za dobrou radu."

Tak tedy pan Čapek dal kočičce za dobrou radu kus vánočky
a - protože jsou vánoce - k tomu měchýř z ryby. Psovi - ten fíky,
datle ani pomeranče nejí - dal pořádný konec salámu, tři syrečky
a několik kostek cukru. "Tak vidějí, vašnosti, dali jsme jim tu
radu lacino," řekli pes s kočičkou, "zrovna jsme si něco takového
na zub přáli. Tak jim děkujeme, má úcta a veselé vánoce! A ať je
to v těch novinách napsáno všechno tak, jak jsme to řekli!"

Odešli spokojeně domů a pan Čapek sedl ke stolu a všechno to teď
začal psát, jak to bylo, až to všechno napsal, jak mu to kočička
a pejsek řekli.

Napsal on to tak dobře, jak mu to kočička a pejsek řekli? Jestli
on to nenapsal jinak, než to bylo? My to dobře víme, jak mu to
ten pejsek s kočičkou všechno řekli! povídají děti. Jestli to
akorát tak nenapsal, ať je z něho sloup z tvarohu a my se na něj
budeme chodit dívat za padesát haléřů. - Nu tak, děti, když víte,
jak to bylo, a pan Čapek to teď zrovna dopsal, tak si to musíte
přečíst znovu, abyste se přesvědčily, napsal-li to zrovna tak,
jak to víte, jak to bylo s panem Čapkem, pejskem a kočičkou. 

O PEJSKOVI A KOČIČCE, JAK PSALI PSANÍ DĚVČATŮM DO NYMBURKA

Bylo to zrovna tak někdy v lednu, leželi pejsek s kočičkou každý ve své
postýlce a povídali si o zimě. "Nějak se mně ani nechce z té teplé postele
ven," povídá pejsek, "já mám rád zimu, zvlášť když je takhle dost sněhu,
ale nesmí být ta zima tuze moc veliká. Já nevím, jestli se ti to také někdy
stane, ale když mně vleze sníh mezi prsty a já ho mám potom plné tlapičky,
to je tuze nepříjemné. To ti tak tuze zebe -"

"To já znám," řekla kočička, "to je tuze nepříjemné. Ale teďka mám nožičky
tak pěkně zahřáté, horké, divže se mně z nich nekouří. Ono je v posteli tak
pěkně, když je zima, že se mně ani vstávat nechce."

"Víš co," řekl pejsek, "zůstaneme celý den v posteli a budeme si hrát
v posteli."

"To nejde," povídala kočka. "Nejsme přece nemocní, abychom byli celý den
v posteli! A krom toho jsme dostali psaníčko od nymburských děvčat a už
jsme jim dávno měli odepsat. Ještě o nás řeknou, že jsme špatně vychovaní
a že nevíme, co se sluší a patří. Alou! pěkně vstávat a napíšeme jim to
psaní; beztak nemáme dnes co jiného na práci."

"Tak dobře," řekl pejsek. "Ať to děti vidí, že jsme dobře vychovaní.
Napíšeme jim krásné psaní. Ale psát to budeš ty, to víš, já mám na to
trochu těžkou ruku. Ale zato já ti budu zas říkat, co tam máš napsat."

"To se rozumí, že to budu psát já," chlubila se kočka. "Když děti něco
píšou a nejde jim to psaní pěkně, tak se jim vždycky říká: Lépe by to kočka
naškrábala. Z toho je vidět, že kočky umějí lépe psát než mnohé děti."

"A jejej, to jsem si ani nemyslil, že jsi tak šikovná!" divil se pejsek.
"Ale ta nymburská děvčata to pěkně napsala, já myslím, že to bylo napsáno
skoro tak pěkně jako od koček, samá jednička, zvlášť ta jedna, teď už ani
nevím, jak se jmenuje, ta to napsala tak krásně, jako když tiskne."

"Já to taky tak napíšu, jako když tiskne," řekla skromně kočka. "Já totiž
umím psát jen veliké písmo tiskací, to psané já nedovedu, to víš, do školy
jsem nechodila, tak kdepak jsem se to měla naučit? - Ale copak o napsání
- napsáno to bude pěkně, to já to naškrábu tak krásně jako ta nejlepší
kočka, jaká kdy na světě škrábala. Ale jen jestli v tom psaní nenapíšeme
nějaké chyby."

"To už nám děti musejí odpustit," povídal pejsek. "Však ony zase, když
chtějí mňoukat nebo hafat, tak to také docela dobře nedovedou a nadělají
v tom plno chyb."

"To je pravda," řekla kočička. "Když děti zkoušejí mňoukat, tak to nikdy
nedělají docela dobře. Mňoukat se musí, panečku, krásně, jemně, tak tuze
tence, a to se musí, milý brachu, tuze dobře vědět, kam se má v tom
mňoukání dát měkké i a kam tvrdé y;. Jinak se to všechno poplete a nikdo
by tomu mňoukám pořádně nerozumněl, co se tím vlastně chce říct."

"To máš zrovna tak jako s hafáním," povídá na to pejsek. "Když děti
chtějí udělat haf!, to ti přitom nadělají nějakých chyb! Správně hafnout,
to není, holenku, jen tak. To ti to musí nejdřív v prsou zarachotit a pak
to musí z tebe vyštěknout rychle a statečně, jako když vystřelí, musíš
přitom krásně hodit hlavou a škubnout hřbetem a zadníma nohama."

"To při mňoukání se zas musejí krásně vykulit oči, hlavička dát drobet na
stranu, trošičku při tom povstat a jemně se protáhnout. To by se děti
tomu tuze dlouho musely ve škole učit, než by se to správně naučily,
a vidíš, my kočky to umíme hned samy od sebe, už od narození. Ať to
s nimi ve škole paní učitelka zkusí a budou vidět, jak je to těžké. Zkus
to, oč, že to nedovedeš!"

"Co bych nedovedl?" kasal se pejsek. "Koukej: Rrrrrr! Hňauf! Hňaf! Hňaf!
Hňaf!"

"I kdežpak! to není žádné mňoukání," smála se kočka.

"Tak ty zkus hafnout!" řekl pes.

"Mňááááuf, mňáaauf, ňauňauňáuf!" udělala kočka.

"Ó je, copak myslíš, vždyť ty mňoukáš, to vůbec není žádné pořádné
hafání!" smál se kočce pes.

"Inu, každý, co umí," řekla kočka. "Tak teď se raději dáme do toho psaní,
a když tam budou chyby, tak je to jen od toho, že jsme se správnému psaní
ve škole neučili. Však si to ty děti mohou opravit; mohou si to naše
psaní na tabuli napsat správně a bude to."

"Tak piš," řekl pejsek, "já ti budu předříkávat, co."

Kočička sedla a psala, co jí pejsek předříkával, a napsala děvčatům
z Nymburka toto psaní:

Čtěné šlečni

v Nimbuce

Dě kujeme vám zavaše psa ní a o znám u jemevám žesepří do bremz dravý
vína trefujeme. Totéš jdou fámeiu vas

fuctě
kočička a pejsek

"Já nevím," povídala kočička, když se pejsek podepsal, "myslím, že ses
podepsal špatně. Psát se přece musí jemnou řečí, a tak se mně zdá, jako
se nemá psát černej nebo zelenej, štěkavej, že se asi v jemné řeči nemá
také psát pejsek."

"To je možné," uznal pejsek, "tak já to škrtnu a napíšu to správněji.
Jenomže teď nevím, mám-li to napsat s měkkým i, nebo s tvrdým y."

"Já píšu všechno ponejvíce s měkkým i," řekla kočka, "ono se mně měkké
i zdá jemnější."

"Když myslíš, napíšu tedy měkké i," řekl pejsek a podepsal se písek, "a
teď to psaní doneseme na poštu."

"Musíme se ale pořádně ustrojit," povídala kočička, "venku je náramná
zima."

Co se strojili, brali si na sebe svetry, zimní kabáty, vlňáky, kamaše
a sněhovky, začal pejsek počichávat a povídá kočičce: "Tak tu krásně voní
syreček, jak ho máme tamhle na polici schovaný, já bych ti měl na něj
takovou ukrutnou chuť!"

"Jen ho nech!" řekla kočička; "vrátíme se z pošty jistě hladoví, a když
bys ho slupnul teď, neměli bychom pak nic."

"Ale když on tak voní a já mám na něj takovou ukrutánskou chuť!"

"Nic!" rozkázala kočka, "až se vrátíme z pošty."

Pejsek se ještě jednou zamilovaně ohlédl po syrečku, zavřeli za sebou
dveře a šli na poštu.

Tehdy se zrovna náramně chumelilo, jak už to tak letos v té velké zimě
bylo. Sněhu habaděj pro lyžaře i pro sáňkaře, i těch klouzaček bylo letos
dost. Tak se sypal, jako když se pytel s moukou roztrhne. Pejskovi
a kočičce se to docela líbilo a spokojeně ťapali s tím psaním na poštu.
Donesli psaní na poštu, kočička dala pejskovi olíznout známku, přilepili
ji a připlácli pacičkami a dali do schránky. "Je prý teď tolik sněhu,
takové závěje všude, že ani vlaky nemohou pořádně jezdit," řekla kočička,
"ale doufám, že do velikonoc budou nymburská děvčata to psaníčko mít."

Tak se zas vydali na cestu domů. Chumelilo se, jako kdyby peří z tisíce
peřin sypal. "To se krásně chumelí," liboval si pejsek, "ani cestu už
není vidět pod sněhem."

Šli, šli, pořád se chumelilo, až jim to zachumelilo celý jejich domeček.
Ani komín vidět nebylo.

Došli a hledali domeček. Domeček nikde. Všude jen sníh, tlusto sněhu,
sníh a samý sníh.

"Jemine, kdepak je náš domeček!" lekla se kočička. "Vždyť my ho teď
nenajdem!"

Opravdu, domeček nebyl nikde k nalezení. Všude jen sníh a sníh, tak
vysoký, že pod ním žádný domeček vidět nebylo. "Domeček je pryč,"
naříkala kočička, "kam my teď půjdem, co si počneme, když nemáme náš
domeček?"

Pejsek kouká, kouká na všechny strany, nikde nic, všude jen samý sníh.
"Už je to tak," bědoval, "domeček máme zachumelený a nikdo teď nepozná,
kde je! Kam my se teď uchýlíme, kam my půjdeme spát, vždyť my venku
zmrznem."

"Abychom šli do Nymburka, že by se nás nymburská děvčata ujala, že by se
o nás nymburské školačky postaraly a daly nám nějaký nocleh? Co si
počneme, domeček pryč a do Nymburka je tak daleko! Ach, ach, když já ten
náš domeček nikde nevidím!"

"Počkej," řekl pejsek, "já ho také nikde v tom sněhu nevidím, ale tak se
mně zdá, že něco cítím. Jako kdybych trošičku cítil vonět ten syreček, co
jsem měl na něj takovou velikou chuť."

"To bude ono!" radovala se kočička, "jen čichej, čichej, kde bude
syreček, tam bude domeček!" Pejsek čichal a čichal, šel pořád za tou vůní
a tam, kde ucítil tu vůni nejsilněji, začal ve vysokém sněhu hrabat, až
se dohrabal střechy. "Sláva!" zvolal, "už jsme doma! Kde je domeček, tam
je také syreček," a už se hnal do dveří, dovnitř a po syrečku. "Vidíš,
měla jsem pravdu, když jsem říkala, abys nechal ten syreček, že se nám
hodí, až se vrátíme z pošty domů. Vidíš, teď nám ten syreček zachránil
život."

Pěkně se spolu rozdělili, pejsek měl větší kousek, kočička menší. Psaní
bylo napsáno a na poště odevzdáno, z města vedla špatná cesta, sníh
s nimi neměl cit, zasypal jim celý byt, našli však svůj domeček, v tom
domečku syreček, syreček snědli, vesele si při tom vedli, hráli si na
honěnou a na schovávanou, a na vojáky taky a volali: "Ratata, ratata, ať
žijou nymburská děvčata!"

O PYŠNÉ NOČNÍ KOŠILCE

Považte, děti, co se pejskovi jednou stalo!

Hopsal, skákal, hrál si s kočičkou na louce, váleli sudy, dělali
kotrmelce a všelijaké jiné komedie a přitom si někde vrazil do pacičky
ostrý střep. Byl to malý střep, ale hodně to bolelo a nemohl na tu
nožičku dobře došlápnout.

"Je to ale nerozum a neopatrnost," hubovala kočička, "nechat takhle někde
válet střepy. To

válet střepy. To by lidé neměli nikdy dělat! Střepy se mají vždycky pěkně
uklidit. Pak na to někdo šlápne, třeba některé zvířátko, nebo třeba
i děti, když jsou bosý, a rozříznou si nožičku a pak to bolí a teče jim
z toho krev. Pojď, pejsku, můj chudáčku, moje nynyny, ty můj pišulko
a pišulánku, můj pišiši a pišišišínku, ty můj broučku zlatý, pojď, ty
moje ubohá pišišindo, já tě vezmu domů a zavážu ti tlapičku, aby tě ta
bolístka tak nebolela!"

Doma kočička pejskovi tlapičku pofoukala a vymyla a zavázala, aby ho ta
bolístka tak nebolela. "Já se bojím, aby se mně z toho neudělal vřes,"
povídal pejsek, když mu to kočička zavazovala.

"Co aby se ti z toho neudělalo?" divila se kočka.

"No, vřes aby se mně z toho neudělal. To se přece někdy z takových
bolístek udělá velká bolenice, napuchne to, až je z toho velká boule,
kolem je to červené a uvnitř bílé a tomu se říká vřes. A ten pak moc
bolí." - "Aha, ty myslíš vřed!" pochopila kočička.

"Ale ne! Vřes myslím. Přece vřed roste u lesa a dává se do vázy!" řekl
pejsek.

"Ale kdepak!" řekla kočička, "to si to pleteš. Přece vřes se dává do
vázy, a ne vřed. Hihihi, kdopak by si dával do vázy vřed! To se přece
nedělá, to ne, to ne!"

"Ty si to pleteš!" hádal se pejsek. "Z bolístky se někdy udělá vřes
a u lesa roste vřed. Tak je to!"

"Tak si tomu tedy říkej jak chceš, ale já se ti musím smát, až to povím
dětem, tak se ti budou smát taky," řekla kočička a položila pejska na
polštář.

Pejsek seděl na polštáři s tlapičkou zavázanou a čekal, až se mu na ní
udělá ten vřes.

Čekal dlouho, vrtěl sebou všelijak, ale běhat nemohl, a tak mu byla
dlouhá chvíle. "Co mám dělat, co mám dělat!" naříkal, "já mám dlouhou
chvíli. Prosím tě, kočičko, povídej mně něco."

"A co bych ti povídala?" řekla kočička.

"Povídej mně nějakou pohádku!" řekl pejsek.

"A jakou?" ptala se kočička.

"Nějakou hezkou," žádal pejsek. "Povídej, povídej!"

"Chtěl bys o noční košilce?" ptala se kočička.

"Tak, o noční košilce, ale musí to s ní nakonec dobře dopadnout," poručil
pejsek.

"Tak tedy o noční košilce," řekla kočička a začala vypravovat:

"Tak byla jednou jedna noční košilka a ta byla chudá. A protože byla
chudá, tak na sobě neměla žádné červené, ani modré, ani žluté, zelené
nebo fialové proužečky, ani žádné vyšívání s kuličkami, čtverečky,
hvězdičkami, kytičkami, ani lístky. Byla jenom bílá, ale přitom byla moc
hodná. A tak šla jednou na procházku a potkala jinou noční košilku.

‚Jéjej, to je krásná košilka!' vykřikla ta chudá noční košilka. Ona ta
druhá noční košilka byla bohatá a byla krásně barevná a měla na sobě
vyšívané čtverečky, proužečky a všelijaká kolečka a všecko možné, jak moc
byla zdobená.

‚Ach košilo, ty jsi tak krásná, ty se mně tak tuze líbíš, řekla ta chudá
noční košilka té bohaté noční košilce, ‚pojď si se mnou hrát!'

Ale ta bohatá noční košilka byla pyšná.

‚Nepůjdu!' řekla, ‚ty na sobě nemáš žádné proužečky, ani žádná kolečka
a nic, s tebou já si nebudu hrát!' To řekla a šla pyšně dál."



"To nebyla hodná noční košilka," řekl pejsek, "když si s tou chudou
košilkou nechtěla hrát."

"Baže nebyla," řekla kočička. "Však taky, jak si potom hrála sama, tak
na sebe nedala dobře pozor a hrála si v blátě a moc se umazala."

"To měla z toho, že byla pyšná!" řekl pejsek, "a teď zas povídej dál!"

"No tak teda," povídala kočička dál, "tu chudou noční košilku to trápilo
a byla z toho smutná. Šla domů, sedla si na postýlku a byla pořád ještě
z toho smutná, jak si ta pyšná noční košilka s ní nechtěla hrát. A tu
k ní přišel takový andělíček a povídá jí: ‚Proč jsi tak smutná,
košilko?'

‚Já jsem smutná,' řekla chudá noční košilka, ‚protože jsem potkala
krásnou noční košilku, ta byla vyšívaná a měla na sobě všelijaká
kolečka, jahůdky, čtverečky a proužečky a ta se mně tak tuze líbila a já
jsem si s ní chtěla hrát, ale ona nechtěla, protože jsem chudá a nemám
na sobě žádné takové vyšívání, jako měla ona.'

‚Nic si z toho nedělej,' řekl andělíček. ‚Jen se pěkně svlékni a jdi
hajat. Však ono se to do rána už třebas nějak spraví.'

Tak se tedy ta chudá noční košilka svlékla a šla pěkně hajat.



A když spala, zavolal ten andělíček ještě jiné andělíčky a ti tu
košilku krásně vyšili a udělali na ní proužečky a červené tečky
a čtverečky a ještě takové všelijaké věci, jak to má kdo rád, a ještě
ji pěkně vyžehlili a pak zas odletěli. A když se ráno ta noční košilka
probudila a oblékla se, tu se ani nemohla poznat. Šla na procházku
a teď potkala tu pyšnou noční košilku, která si s ní včera nechtěla
hrát. A ta pyšná noční košilka byla dosti umazaná, to jsme už povídali,
a nemohla tu košilku ani poznat. ‚To je krásná noční košilka,' řekla
si, ‚kdyby si tak chtěla se mnou hrát!'"

"Ať si s ní ta chudá košilka hraje!" řekl pejsek kočičce. "Ať si s ní
hraje a není taky pyšná, když tamta byla pyšná a nechtěla si s ní
hrát!"

"To také že nebyla pyšná, ta chudá noční košilka," řekla kočička,
"třebaže teď byla čistá a měla na sobě tečky a čtverečky a proužečky.
Ona řekla té pyšné: ‚Jen si pojď se mnou, ty košilko, hrát!'"

"To je dobře, to se mně líbí," řekl pejsek, "že se nestala pyšnou. A na
co si všechno hrály?"

"No na všecko si hrály," povídala kočička. "Hrály si s panenkami a na
prodávanou, na školu i na honěnou i na schovávanou, dělaly si věnečky
a zahrádku, hrály si na vaření a na návštěvu a na všecko možné, až si
dost vyhrály, a pak šly spolu do jedné postýlky spát. A ta pyšná noční
košilka už nebyla pyšná, ona si řekla, že už nikdy pyšná nebude,
a potom si ty dvě noční košilky spolu hrály každý den a nikdy se ani
spolu nehádaly, ani žádná z nich nechtěla jedna druhé poroučet."

"Tak to bylo dobře," řekl pejsek. "A mne už tlapička nebolí. Já jsem na
tu bolístku při tom povídání docela zapomněl."

O KLUCÍCH Z DOMAŽLIC

Pejsek s kočičkou seděli na pohovce a vymýšleli si, co by měli dělat,
aby se pobavili a dobře se měli. Někdo zaklepal, oni řekli ‚dále'
a vešel pan Čapek.

"I heleďme," řekl pejsek, "vás už jsme dávno neviděli. To vy asi ani
nevíte, že mě tuhle bolela noha. Šlápl jsem totiž na střep a poranil
jsem si tlapičku."

"I vím," řekl pan Čapek, "vždyť jsem to přece všecko napsal."

"A to povídám o noční košilce taky?" ptal se pejsek. "A jaké to máte
v ruce psaní?"

"Však právě proto jsem přišel," povídá pan Čapek. "To psaní je z města
Domažlic od kluků z II. třídy. Podívejte se, co mně tady napsali!"

V tom psaní bylo napsáno tohle:



"Milý pane Čapku!

Nám se tuze líbila v dětském koutku pohádka o psíčkovi a kočičce.
Prosíme Vás, pane spisovateli, napište nám zase brzy něco o kočičce
a psíčkovi nebo něco o klucích, jako jsme my.

Pozdravují Vás kluci z II.a z Domažlic."



"No, z Domažlic."



"No, to nás těší, že se dětem líbíme," řekl pejsek; "my pejskové
a kočičky jsme rádi, když se nám děti smějí a když nás přitom
netrápějí a nedráždějí. Víte co, pane Čapek, napište něco o těch
klucích z Domažlic!"

"Také si myslím, že byste měl o těch domažlických klucích něco
napsat, když to tak chtějí," řekla kočička.

"Ale jemine!" zvolal pan Čapek, "jakpak mohu o těch domažlických
klucích něco napsat, když je neznám a když jsem je jakživ neviděl?"

"I co," řekl pejsek, "kluci jako kluci, oni jsou všude stejní."

"To jistěže jsou," řekla kočička. "To máte zrovna tak jako s koťaty
nebo se štěňaty: jedno je bělejší, druhé mourovatější, třetí černé,
čtvrté třeba rezavé nebo strakaté, ale rozpustilé jsou všechny
stejně."

"To je pravda," zaradoval se pan Čapek. "Tak já tedy napíšu, že
domažličtí kluci jsou jeden bělejší, druhý mourovatější, některý že
je černý a jiný třeba zrzavý, že mají na packách drápky a že jsou
všichni stejně rozpustilí."

"To zase ne," řekla kočička. "Drápky na packách, to mají domažlická
koťata a štěňata, ale domažličtí kluci jistě žádné takové drápky na
packách nemají."

"A víte co, chaso?" povídal pejsek a seskočil z pohovky, "já vám
něco povím: pojďte se do těch Domažlic podívat, jací jsou tam kluci!
Noha mě už nebolí, tak co bych nešel!"

"To se ví," řekla kočička, "já půjdu také."

"Ale já nemohu," povídal pan Čapek, "já nemám čas."

"A proč nemáte čas?" ptali se pejsek s kočičkou.

"No, já přece musím psát tuhle povídku o domažlických klucích," řekl
pan Čapek; "tak jakpak mohu jít?"

"Aha, to je pravda," řekli pejsek a kočička. "Tak tedy půjdeme do
Domažlic sami a všechno vám pak o těch domažlických klucích povíme,
abyste to o nich mohl napsat."

Tak se pejsek s kočičkou sebrali, a že tedy půjdou do těch Domažlic.
Bylo hezky, sluníčko krásně svítilo, a tak si všude venku hrály
děti, kluci a holčičky, a pejsek s kočičkou se dívali, jak si děti
pěkně hrají. "Počkej chvilinku," řekl pejsek kočičce, "tady se kluci
právě odpočítávají na honěnou, to si musím poslechnout."

Kluci tam stáli dokolečka a jeden, co byl uprostřed nich, ten
odpočítával a říkal přitom tuto říkanku:

Entle pentle šuparýna

obrštejna rozmarýna

viky liky pumprliky

alec palec kotrmelec ven.



Ta říkanka se pejskovi tak líbila, že nechal kočičkou a sám odběhl
za kluky, aby si s nimi zahrál na honěnou. Hrát si na honěnou, to
on uměl náramně dobře, v tom ho, panečku, žádný tak hned nepředčil!
Kdepak by kluci na něj stačili. To pejsek jen mrskl nožičkama,
zametl sebou jako vítr a už byl bůhvíkde, že ho žádný kluk
nedohonil! Moc pěkně se jim to hrálo na honěnou, však taky při tom
samou zábavou všichni ti kluci i s pejskem dohromady dělali takový
rámus, tak křičeli, halekali, pištěli a kničeli a chechtali se, až
z toho celému světu v uších zaléhalo.

Kočička se chvíli dívala, jak si pejsek s kluky hraje na honěnou,
a dostala také chuť si zahrát. Však tam také byla kupa holčiček
a ty se zrovna postavily dokolečka, že se budou odpočítávat na
schovávanou. Jedna z nich odpočítávala a říkala přitom tuto
říkanku:



Anděle panděle pikům her

osmetarče osmeher

šecha plechá olevajner

činky linky ven.



Tahle říkanka se kočičce ještě více líbila než ta první, kterou
říkali kluci, když se odpočítávali na honěnou. A na schovávanou,
to si kočička ze všeho nejraději hrála; nikdo to tak dobře
neuměl, jako ona to dovedla, schovat se tak šikovně, aby ji nikdo
nenašel.

"A co bych si nehrála," řekla si kočička, "když si pejsek taky
hraje! Holky, nechte mne také hrát si na schovávanou!" zavolala
na holčičky a holčičky ji vzaly mezi sebe a kočička si s nimi
hrála na schovávanou. Ó jej, holky, ta vám to uměla! Jak ona se
vám dovedla schovat! Skrčila se někde, že z ní ani ocásek nebylo
vidět, všude vlezla, všude se provlekla, a ještě se vám,
darebnice, po těch holčičkách šelmovsky koukala, jak ji nadarmo
hledají. Kdepak s kočkou by se mohl někdo v schovávání měřit!

Tak si s těmi holčičkami hrála a měly z toho takovou zábavu
a legraci, že nadělaly při tom tolik pokřiku, smíchu, výskání,
kvikotu a všelijakého rámusu, že až v nebi museli okna zavírat,
aby ti nejmenší andělíčkové mohli spát.

Tak si hrál pejsek s kluky a holčička s děvčaty, že je ani
nenapadlo, jak čas utíká a že je pozdě. Sluníčko již zapadlo
a maminky už na děti volaly, hajdy domů k večeři a do postele.

Teď teprve si pejsek s kočičkou vzpomněli, že měli jít do
Domažlic a že už je pozdě.

"To jsme se nějak zdrželi s tím hraním," řekla kočička; "ach
jemine, to jsme se ti při té schovávané nasmály! Až mne břicho od
smíchu bolí a od křiku jsem celá ochraptělá."

"To já také," řekl pejsek; "to si ani nemůžeš představit, jakou
jsme měli při té honěné legraci! Ale teď už je pozdě, to už do
Domažlic nemůžeme."

"Jakpak bychom mohli!" řekla kočička, "vždyť už bude hnedle tma
a do Domažlic je daleko. Pojď domů, však jsme beztak nikam
nedošli; jen jsme udělali pár kroků a už jsme se zastavili u těch
dětí a začali jsme si s nimi hrát. Já ti, když vidím někde hrát
si na schovávanou, tak kdyby bylo co bylo, musím si hrát taky."

"To já zas na honěnou," řekl pejsek. "Ale co řekneme panu
Čapkovi?"

"Víš co?" řekla kočička, "uděláme si z něho legraci a řekneme mu,
že jsme byli v Domažlicích."

"Tak dobře," řekl pejsek. Obrátili se a za chvilinku byli doma.

"Tak co," uvítal je pan Čapek. "Jakpak bylo v Domažlicích?"

"I krásně," povídala kočička. "Ale bylo to daleko. Ještě jsme
z toho celí udýchaní."

"Koukám, že jste nějak udýchaní, to jste někam museli běžet! No,
a jací jsou domažličtí kluci?" řekl pan Čapek.

"Domažličtí kluci?" řekl pejsek, "domažličtí kluci, to jsou vám
kluci, to se ani vypovědět nedá."

"Copak?" podivil se pan Čapek; "to oni ti domažličtí kluci jsou
jinačí než jiní kluci?"

"No jejej, a jak!" řekla kočička. "To jsou takoví kluci, já vám,
jak jsem je viděla, tak jsem se tak podivila, že jsem zůstala
stát jako zkoprnělá!"

"Já jsem, pane Čapek, také celý zkoprněl," řekl pejsek.

"Ale, ale, i podívejme," podivil se pan Čapek; "a co je na nich
tak divného?"

"My vám to budeme povídat a vy to hned musíte psát," řekla
kočička.

"Dobře," řekl pan Čapek a počal psát; "tak povídejte."

"Jen pište," řekla kočička, "tak oni ti domažličtí kluci vám mají
hlavičku kulatou -"

"- no, a nahoře vlasy porostlou," řekl pejsek.

"A na hlavě mají nos mezi očima," povídala kočička.

"A pod tím nosem mají pusu a považte - ta je díravá!" vykládal
zas pejsek.

"A tělíčko mají podlouhlé a na jednom konci mají hlavu a na
druhém nohy," řekla kočička.

"A co byste tomu řekl: ty nohy jim jdou až po zem!" povídal zas
pejsek.

"A oni vám, když ti kluci jdou, tak pořád při tom nechávají jednu
nohu pozadu," řekla zas kočička.

"I vy darebáci," rozkřikl se pan Čapek. "Tak jsem to tady napsal,
jak jste mně to říkali, a teď se na to podívejte: vždyť to jsou
zrovna takoví kluci jako všichni jiní! No, vy jste pěkní lumpáci:
tak jste mne podvedli!"

"I nepodvedli," smála se kočička; "vždyť je to jistě pravda, že
to jsou docela takoví kluci jako jiní."

"A když ti domažličtí jsou docela takoví jako všichni ostatní
kluci, to si jistě také hrají s domažlickými pejsky na honěnou
a s kočičkami na schovávanou," řekl pejsek.

"To jistě," řekla kočička. "A mají také míče, koloběžky, vlaky,
stavebnice, auta, panáčky, barvičky, draky a všechno možné
a hrají si a povykují, halekají a pištějí při tom jako všichni
kluci i holčičky po celém širém světě." 


JAK SI PEJSEK S KOČIČKOU DĚLALI K SVÁTKU DORT

Pejsek měl mít zítra svátek a kočička narozeniny.

Děti to věděly a chtěly pejska a kočičku nějak k svátku a k narozeninám
překvapit. Přemýšlely, co by pejskovi a kočičce daly nebo udělaly; pak si
vzpomněly a řekly: "Víte co, děti? Uděláme pejskovi a kočičce k svátku
dort!"

Jak řekly, tak udělaly. Vzaly si na to formičku a uplácaly pejskovi
a kočičce z písku krásný dort; navrch daly pět pěkně bílých kamínků, to byly
jako mandle, a dort byl jako opravdivý.

Donesly ho kočičce a pejskovi. "Tumáte, přinesly jsme vám k svátku
a k narozeninám dort. Je moc dobrý; můžete si ho celý sníst."

Pejsek s kočičkou si dort vzali, dělali nad ním "Ňamňamňam, je dobrý, ten se
vám povedl," a dělali, jako by ho jedli. "Děkujeme vám," řekli dětem,
"takovýhle dort jsme jakživi nejedli." Děti z toho měly radost a šly domů.

"Škoda že pejskové a kočičky písek nejedí," řekl pejsek kočičce, když děti
odešly, "takový krásný dort, to bych si na něm nějak pochutnal! Jestlipak
víš, že jsem nad ním dostal náramnou chuť na nějaký opravdický dort. Ale
musel by být opravdický, povídám!"

"Také jsem dostala chuť na opravdický dort," řekla kočička. "Víš co, však
když mám zítra narozeniny a ty svátek, měli bychom si nějaký dort udělat!
Jenomže nevím, jak se takový dort dělá."

"To nic není," řekl pejsek, "to je lehké, to já vím, jak se takový pravý
dort dělá! To se do takového dortu dá všecko, co je k jídlu nejlepší,
všecko, co nejraději jíš, a pak je ten dort nejlepší. Když tam dáš takových
nejlepších jídel pět, tak je pětkrát dobrý, když jich tam dáš deset, tak je
potom desetkrát dobrý. Ale my si jich tam dáme sto a budeme mít stokrát
dobrý dort!"

"To je pravda," řekla kočička, "uděláme si takový nejlepší dort."

Pejsek a kočička si vzaly zástěry a pustili se do vaření.

Vzali mouku, mlíčko a vajíčko a míchali to dohromady. "Dort musí být
sladký," řekla kočička a nasypala do toho cukr. "A trochu slaný taky," řekl
pejsek a dal tam sůl. "A teď tam dáme máslo a zavařeninu," řekla kočička.
"Zavařeninu, tu ne, tu já nerad," povídal pejsek, "dáme tam místo zavařeniny
syreček, ten já tuze rád." Tak tam dali několik syrečků. "Mně se zdá, že je
málo mastný," řekla kočička, "musíme tam dát několik špekových kůží." - "A
oříšky, abychom nezapomněli," řekl pejsek a nasypal tam kornout oříšků.
"Oříšky jsou dobré," schválila to kočička, "ale měla by tam jistě také
přijít okurka," a dala tam okurku. "A kosti," volal pejsek, "musíme tam
přece dát nějaké kosti!" Tak do toho dortu dali hodně kostí. "A přece
nějakou myš, myši já tak tuze ráda!" vzpomněla si kočička a dala do dortu
čtyři myši. "Tak, a teď několik buřtů hodně pepřovatých, to je něco pro
mne," řekl pejsek a dal tam několik buřtů. "A to hlavní!" povídala kočička,
"přece šlehanou smetanu tam musíme dát!" Dali tam plný hrnec smetany. "A
trochu cibule," řekl pejsek a dal tam cibuli. "A čokoládu," řekla kočička
a přidala do toho čokoládu. "A omáčku!" napadlo pejskovi, i dali tam omáčku.

Tak do toho svého dortu dávali a míchali všechno možné, a dali tam i česnek
a pepř a namíchali tam sádlo a bonbóny, škvarky a skořici, krupičnou kaši
a tvaroh, perník a ocet, kakao a zelí, jednu hlavu z husy a hrozinky, inu
všechno možné do toho dortu dali, jen chleba tam nedali, protože pejskové
a kočičky chleba tuze moc rádi nejedí.

Když to všechno smíchali a rozmíchali, byl z toho dort tak veliký jako kolo
u vozu. "Panečku, to bude veliký dort, to se nějak najíme!" chválili si to,
"a teď to dáme péci."

Dali dort péci a těšili se na to, až bude upečený. Kouřilo se z toho,
bublalo to, prskalo a syčelo, škvířilo se to, syčelo to a šla z toho pára,
smažilo se to a připalovalo, kypělo to a přetékalo a čmoudilo to, jako kdyby
se staré hadry pálily.

Když se jim dort zdál dost upečený, dali ho před dveře, aby vychladl. "Víš
co," řekla kočička pejskovi, "a když byly ty děti tak hodné, že nám přinesly
ten svůj dort, tak myje zas pozveme na ten náš dort."

"Tak pojď," řekl pejsek, "půjdeme ty děti pozvat."

Vzali se za ručičky a šli ty děti pozvat. Děti byly v zahrádce před domem
a hrály si tam s kuličkami. Pejsek s kočičkou je pozvali na dort a chvíli si
s nimi pohráli s kuličkami a potom ještě s míčem a trochu s kostkami.

Ale zatím šel kolem toho dortu jeden zlý pes, a jak ten dort vychládal,
zavonělo mu to do nosu všelijak. "Ha ha haf," pomyslil si ten zlý pes, "tady
mně to nějak voní, to bude asi něco na můj zub!"

Čichal, čichal, čichal, až se toho pejskova a kočiččina dortu dočichal. "Ha
ha!" řekl, když se toho dortu dočichal, "tady to je, to si dám!"

A tak se ten zlý pes pustil do toho dortu. Hltal a hltal, až mu v očích slzy
stály, jak byl ten dort uvnitř ještě horký, hltal, až se při tom několikrát
zakuckal, hltal a hltal, až ho celý dohltal. Pak na to vypil ještě celou
konev vody a odvalil se pryč.

Když si pejsek a kočička s dětmi dost pohráli, vzpomněli si na ten dort. Tak
se vzali všichni za ruce a šli se podívat, jestli už ten dort dost vychladl.
"Panečku, to si, děti, pochutnáme," řekli pejsek s kočičkou, "to ani nevíte,
co jsme tam všeho dobrého dali!"

Došli: dívají se a - co to? - dort je pryč! "Jemine," řekli pejsek
s kočičkou, "dort je pryč, někdo nám jej vzal!" Dívají se a dívají, a vida!
tamhle pod keřem leží veliký zlý pes a tuze heká. Moc se tím dortem přejedl
a teď je mu špatně. Ukrutně ho bolí v břiše. "To to bolí, to to bolí!"
naříkal ten zlý pes, "to jsem si dal, co ono to bylo v tom dortu všechno
namícháno, že z toho mám takové ukrutánské bolení!"

"Heč, to máš z toho," řekl pejsek, "měls toho nechat, když dort nebyl tvůj!"

"Víš, pejsku, já si z toho nic nedělám, že nám ten zlý pes snědl ten dort,"
řekla kočička, "třeba by nám po tom našem dortu také bylo špatně a svátek
a narozeniny bychom měli zkažené."

"To je pravda," řekl pejsek, "jen ať naříká a heká, ten zlý pes, patří mu
to, ale já mám hlad, tuze bych jedl, ať je to co je! Ale my doma docela nic
k jídlu nemáme, všechno jsme dali do toho dortu. A já na svůj svátek bych
přece jen nechtěl mít hlad."

"Nic si z toho nedělejte, pejsku a kočičko," řekly děti, "pojďte k nám a my
vám dáme od našeho oběda."

Tak šel pejsek s kočičkou k dětem k obědu. "Pojďte, děti, jíst!" volala na
ně už maminka, a děti řekly: "Maminko, tady ten pejsek má svátek a kočička
narozeniny, musíme jim také něco k obědu dát." Tak dali kočičce a pejskovi
od oběda; dali jim polívečku a bylo také masíčko a bramborové knedlíčky.
A ještě kousek koláče od včerejška někde pro ně maminka vyšťárala.

Kočičce a pejskovi to tuze chutnalo. Poděkovali dětem za oběd a šli
spokojeně domů. "To jsme se na náš svátek a na naše narozeniny poměli!"
libovali si. "Takový dobrý oběd! A ani trošičku nás po něm bříško nebolí."

Došli domů a ten veliký zlý pes tam ještě v houští hekal a naříkal. Oni šli
po tom dobrém obědě spát a libovali si, jak se jim ten svátek a narozeniny
přece jen nakonec vydařily.

A ten zlý pes po tom jejich dortu hekal a naříkal v tom houští ještě celých
čtrnáct dní.

JAK NAŠLI PANENKU, KTERÁ TENCE PLAKALA

Jednou celý den pršelo, všude bylo mokro a studeno a pejsek s kočičkou
nemohli ven a neměli co dělat. A tak si povídali.

"Víš, kočičko," řekl pejsek, "my bychom také měli mít nějaké hračky, jako
mají děti. Když takhle prší, měli bychom si aspoň s čím hrát."

"Cožpak já, já ani těch hraček moc nepotřebuji," řekla kočička. "Mně stačí
klubíčko nití, ba někdy i jen kousek papíru, když si chci hrát. Ale znám
děti, které mají hraček, že ani nevědí, co s nimi, a ani si už pak s nimi
nehrají a nechávají je po všech koutech válet."

"Ba," bručel pejsek, "a to není od těch dětí hezké. Vzdyť je to škoda. Ani
pak nedávají na ty hračky pozor, mají je špinavé, rozbité a roztrhané až
hanba povídat."

"To jsou nepořádné děti," řekla kočička. "Co já ti už viděla zkažených
hraček! Takovým dětem, které si svých hraček nedovedou vážit, by se ani
žádné neměly dávat. To kdyby pejskové a kočičky měli hračky, jistě že by
s nimi zacházeli lépe než takové nepořádné děti."

"To jistě," řekl pejsek. "A špatně by se svými hračkami zacházeli jen
nepořádní pejskové a nepořádné kočičky. Také se někdy najdou nepořádní
pejskové a nepořádné kočičky, ale těch je málo a od dětí je to horší,
protože děti by měly mít lepší rozum než malé kočičky a pejskové."

A tak si pejsek s kočičkou povídali o nepořádných dětech, až z toho usnuli
a spali až do rána.

Když se probudili, svítilo už krásně sluníčko a ani trochu už nepršelo.

"Je pěkně," řekli pejsek s kočičkou, "to půjdem ven." A jak tak chodili
venku, tak slyšeli, jak někde něco tence pláče.

"Co to pláče, tak tenounce, není to nějaký ptáček?" řekl pejsek.

"To nebude ptáček, ptáčkové ani nepláčou tak jemně," povídala kočička, "to
snad pláče nějaký brouček, že se mu něco stalo."

"Nebo to snad pláče nějaký motýl," řekl pejsek.

"Anebo třeba nějaká zlomená květinka," řekla kočička.

I hledali a hledali a koukali se dokola, odkud to tak tence pláče. A teď
viděli, co to plakalo tak jemně a tenounce. Docela v koutě ve vysoké trávě
- a ta tráva byla po dešti ještě mokrá - ležela pod kopřivami malá panenka.
Nějaké dítě tam tu malou panenku ztratilo nebo pohodilo a panenka tam
ležela už několik dní, napršelo tam na ni, až měla šatečky celé mokré,
hlavičku měla trochu natlučenou a měla hlad a trochu kašel a bála se tam
tak sama.

"Proč tak pláčeš, malá panenko?" ptali se jí pejsek s kočičkou.

A panenka řekla: "Já pláču, protože mně je líto, že mne moje holčička tady
tak pohodila, ztratila a zapomněla a že mám hlad a že se mně tu stýská tak
samotné."

"Chudáčku, nám je tě také moc líto," řekl pejsek. "Ta holčička, to nebyla
tvoje hodná maminka, když tě tu tak mohla pohodit a nechat. To se takovým
malým děťátkům, takovým panenkám, jako jsi ty, nemá dělat, protože jsou
malinké a nemohou si pomoci." A kočička řekla: "Víš co, nám je tě tak
líto, my se tě ujmeme a vezmeme tě k nám, když ta tvoje holčička tě
nechtěla."

Pejsek a kočička vzali pohozenou panenku a opatrně si ji nesli s sebou
domů. Panenka už neplakala a byla ráda, že už se nemusí bát tak sama
v mokré trávě a v kopřivách.

"Tak," radovali se pejsek s kočičkou, "teď máme naši panenku, tu jsme si
našli, to bude teď naše děťátko!"

Kočička svlékla panenku z mokrých šátečků, vyprala je, jak byly zamazané
od hlíny, a dala je na sluníčko usušit, aby zas byly čisté a suché. Pejsek
uložil panenku do postýlky, aby se zahřála, a přinesl jí rohlíček
a hrneček mléka. Panenka se najedla a pak v postýlce pěkně usnula.

Pejsek s kočičkou chodili po špičkách kolem, aby panenku neprobudili,
a těšili se z toho, že teď mají svoje děťátko. A kočička řekla pejskovi:
"Něco ti, pejsku, povím: teď, když máme tohle naše děťátko, tak se o ně
musíme starat."

"To budeme," řekl pejsek, "a budeme se o ni o mnoho lépe starat než ta
její nehodná maminka, než ta nepořádná holčička, co tu panenku tak
pohodila! Ta panenka se bude divit a bude se jí to líbit, jak se bude
u nás mít dobře. My, panečku, ji nikde takhle nepohodíme!"

"A budeme ji držet pěkně čisťounkou," řekla kočička. "To víš, my kočičky
se pořád myjeme a češeme, to já si už u ní vezmu na starost. Ale oho,
pejsku, na něco jsme zapomněli! Vždyť my pro ni nemáme žádné hračky a ona
si přece bude chtít s něčím hrát. A kde my pro ni nějaké hračky vezmeme,
když žádné nemáme?"

"Hm, to nemáme," řekl pejsek, "s hračkami to bude u nás těžká věc."

"To bude," řekla kočička; "musíme o tom přemýšlet."

Tak o tom pejsek s kočičkou přemýšleli, jak by přišli k nějakým hračkám
pro tu panenku. Žádné neměli, udělat hračky, to přece neuměli, to ani děti
nedovedou, tak jak by to měli umět pejskové a kočičky, a ukrást potají
nějaké hračky dětem, když si děti hrají, to ne, to by náš pejsek a kočička
nikdy neudělali!

Pejsek přemýšlel a přemýšlel, až to vymyslil. "Už to mám!" křičel
radostně, "už jsem na to přišel!"

"Nekřič tak," šeptala kočička, "vždyť nám probudíš tu naši panenku, to
naše děťátko."

"Tak koukej, kočičko, já ti to povím," šeptal pejsek kočičce. "Přece
zrovna včera jsme mluvili o tom, co děti mívají hraček, a nedovedou si
jich vážit, a co jich poházejí a poztrácejí. A zrovna dneska jsme našli tu
pohozenou chudinku, malou panenku. A tak já budu hledat, jestli ještě
nenajdu někde nějakou hračku, kterou děti také ztratily nebo pohodily,
a tu dáme té naší panence!"

"Tak je to dobře," zaradovala se kočička, "tak jdi a koukej a hledej
a snad někde najdeš nějakou pohozenou hračku, kterou bychom dali té naší
panence."

Pejsek šel, koukal, do všech koutů vlezl, všecko prošťáral, a to si, děti,
ani nedovedete představit, co on tam všechno našel! To vy, děti, ani
nevíte, jakých hraček jste už zkazily, poztrácely a pohodily! Vy na to
hned zapomenete, ale pejsek je všechny našel. Tady v trávě našel míček,
jinde našel ztracené formičky a bábovečky na písek, a našel korálky,
barevné kostečky a nějaké nádobíčko, které děti poztrácely, našel pohozená
kamínka a židličku do kuchyňky, našel plno obrázků, a jednu píšťalku také
našel, a také lžíci a lopatku na písek, a našel poztrácené dřevěné domečky
a stromečky, a nějaká dřevěná zvířátka taky našel, a našel toho tolik, že
to ani unést nemohl.

"Jemine," tak se divil a radoval, "to bude mít ta naše panenka hraček!"
Donesl to všechno domů a kočička byla překvapená, co toho je. "Bože, co ty
děti toho tak rozházejí a poztrácejí!" spráskla pacičkama a řekla: "To já
se také ještě půjdu podívat. To víš, pejsku, já umím proslídit
a prosmejčit všecko, kam ani ty nevlezeš. A jistě toho také dost najdu."

Kočička šla, hledala, všechny koutečky prolezla a prosmejčila. A jéjej,
děti, co ona toho ještě našla! Co vy těch hraček pohodíte, zapomenete
a poztrácíte! Někde v plotě našla kbelíček a jinde pomačkanou kropicí
konévku, v kopřivách našla pohozené kostečky ze stavebnice, v trávníčku
našla střevíčky a punčošky ztracené z všelijakých panenek, a našla také
jednu knížku s pohádkou a obrázky a kapesníček, a barevné hadříčky našla
a nitě, a jinde zas našla vyšíváníčko, ataky našla jehlu kulatou,
nepíchavou, a našla jednu panenečku docela malinkou panence na hraní
a míček s peříčky a barevné papírky a házecí kroužek a ještě k tomu nějaké
nádobíčko, no, našla vám toho pohozeného a poztráceného, že to ani pobrat
nemohla!

Donesla to všechno domů a bylo toho tolik, že si z toho mohla s pejskem
udělat krám na prodávání hraček. A to postavili kolem postýlky té pohozené
panence. Panenka se probudila a měla velikou radost, když kolem sebe
viděla tolik hraček, a moc se jí to u pejska a kočičky líbilo. Hrála si
a hrála, hrála si s kočičkou a pejskem se všemi těmi hračkami a bylo jich
tolik, že si ani dost se všemi vyhrát nemohla. Pejsek a kočička jí dali
jméno Járinka a měli ji moc rádi a ona měla zas moc ráda je; tak se tam
u nich dobře měla, že na svou dřívější maminku, na tu nepořádnou holčičku,
která ji do kopřiv hodila, ani už nikdy nevzpomněla. A na všechny ty
hračky, které jí pejsek s kočičkou našli, dávala pěkně pozor, žádnou
z nich nezkazila, žádnou nikde nezapomněla, neztratila ani nepohodila.

A tak to tedy bylo, že ubohá pohozená panenka měla ze všech dětí a panenek
na světě nejvíc hraček.

JAK HRÁLI DIVADLO A NA MIKULÁŠE CO BYLO

Pejsek s kočičkou si chtěli venku zahrát s dětmi, ale žádné děti venku
nebyly.

"Co to?" podivil se pejsek, "že nejsou venku žádné děti. Kdepak je
Pavlíček a Věra, Jenda a Slávek, Pepík a Helenka, kdepak je Zorka a Jarda
a Mirko a kdepak je Otík a Alenka a Boženka a ty všechny ostatní?"

"Kde by byl?" řekla kočička. "Cožpak ty nevíš? Je přece škola, jsou ve
škole, ty menší jsou ve školce a ty vetší už v I. a II. třídě.

"Aha," povídal pejsek, "já jsem zapomněl, že dnes není neděle."

"Ale Jenda a Věra ve škole nejsou," řekla kočička. "Oni mají kašel a rýmu
a musejí být doma."

"Jenda a Věra?" podivil se pejsek. "To jsou hodné děti, ty mám zrovna rád.
Víš co, kočičko, půjdeme k nim na návštěvu a nějak je potěšíme, když
nemohou jít ven."

"Dobře," řekla kočička. "A vezmeme s sebou naši panenku Járinku, co jsme
ji našli a co jsme se jí ujali, aby nás tam bylo víc."

Tak vzali panenku Járinku za ručičky a šli na návštěvu k Věře a Jendovi.
Jenda a Věra měli kašel a rýmu, a tak nesměli ven, byli doma a měli
zavázané krčky a měli dlouhou chvíli.

"Já ti něco povím," řekl cestou pejsek kočičce, "na co si budeme s těmi
dětmi hrát. Zahrajeme jim nějaké divadlo."

Přišli k dětem; Věra a Jenda seděli v postýlce a hádali se, že si už na
všechno hráli, a na co by si ještě měli hrát.

"Nazdar, děti!" řekli pejsek a kočička. "My vám jdeme hrát divadlo."

Věra a Jenda z toho měli radost, usadili se pěkně v postýlce a čekali, až
pejsek s kočičkou začnou hrát.

"Až začneme, tak uděláme cilililink," řekl pejsek s kočičkou a radili se,
jaké divadlo budou hrát.

A kočička řekla: "Já budu královna a ty, pejsku, budeš král a panenka
Járinka - to bude potom princezna, naše dceruška."

Tak si uvázali na krk zástěry, aby měli královské pláště s vlečkou,
a navěsili si na sebe pentličky a nádherně se v tom procházeli. Pak si
sedli na židličky a že budou jako pít kafíčko. Ale pejsek vzdychl a řekl:
"Já, královno, dnes nebudu pít žádné kafíčko, protože jsem smutný."

"A proč jsi smutný, králi?" ptala se ho kočička.

"Jsem králem zlaté země a stříbrné země a diamantové země za desíti
horami, za desíti řekami a za mořem modrým, žlutým i zeleným, ale nemáme
žádnou dceru, žádnou královskou princeznu, a králové mají mít dcery
princezny, a proto jsem smutný."

"Já ti, králi, něco poradím," řekla kočička. "Já vím o jedné královské
dceři. Je to v bílé zemi, daleko, až za černou zemí, tak já tam pojedu
automobilem a tu dceru tam pro nás koupím."

A teď kočička vzala škatuli, to byl jako kufříček, a dělala, jako že jede
automobilem a že odjela. Pejsek zůstal královsky sedět a pil jako to
kafíčko a pořád říkal, že se na tu princeznu, na tu dcerušku, moc těší.

Kočička dala do škatule panenku, udělala: "Tu-tututú!" a přijela. "Tady
jsem, pejsku, přivezla tu dcerušku, tu princeznu, sto korun jsem za ni
musela dát."

"Já nejsem pejsek, já jsem král," řekl pejsek, "vždyť to přece víš, a ty
jsi královna." Pak vzal panenku do náručí a choval ji a radoval se velmi,
že teď už mají dcerušku, královskou princeznu. "Musíme ji dobře vychovat,"
řekl, "to víš, královno, taková královská princezna musí být dobře
vychovaná. Dáme ji naučit všemu, i hrát na piano a vařit."

"Cilililink," udělal kočička a řekla dětem: "To je teď zatím konec
divadla, ale pak zas zazvoníme a budeme hrát dál."

Pejsek s kočičkou si vlezli do kouta a radili se, jak to divadlo budou zas
hrát dál.

Sundali si královské pláště, kočička si uvázala na hlavu šátek a pejsek
vzal přes sebe kus starého hadru. Pak udělali: "Cilililink!" a zas bylo
divadlo.

"Teď už nejsem král a kočička královna," ohlásil pejsek dětem, "my jsme
teď zchudli."

"Tak už nejsi král a já královna," začala povídat kočička. "Teď jsme
zchudli a ty jsi chudý chalupník a já chudá chalupnice. Co budu vařit,
milý muži, když ani chleba nemáme? A co budeme dělat s naší dcerou, když
ji nemůžeme uživit?"

"Víš co," řekl pejsek, "to ji musíme zavést někam do lesa, snad se jí
někdo ujme."

Vzali panenku a vedli ji jako někam do lesa a přitom dělali, že pláčou.
"My ji přece nezavedeme do lesa, třeba by ji tam sežral vlk," řekl pejsek.
"Jestli potkáme nějaké hodné lidi, tak jim ji prodáme, třeba by mohli
nějakou dcerušku potřebovat."

Vedli panenku k postýlce, co byly děti. "Teď vy taky musíte hrát s námi
divadlo," řekla kočička Jendovi a Věře. "Vy teď potřebujete nějakou
dcerušku a vy ji od nás koupíte."



"Tady jsou nějací lidé," zvolal pejsek, když došli s panenkou k postýlce
a Věře a Jendovi. "Hej, pane, hej, paní, nepotřebovali byste dcerušku?"

"A co umí ta dcera?" ptal se Jenda.

"No, umí všecko," řekl pejsek. "Umí vařit a poklízet a prát prádlo
a kotrmelce umí dělat taky."

"Takovou bychom mohly potřebovat," povídaly děti. "A co umí ještě?"
vyptávala se Věra.

"Moc věcí," odpověděla kočička. "Ona umí spát a papat, hopsat, sedět
a ležet, a taky i po zdi umí lézt, když se jí pomáhá."

"A když při tom spadne, tak ani nepláče," řekl pejsek.

"Takovou právě hledáme," prohlásily děti. "A co stojí?"

"Nic," řekl pejsek. "Dáme vám ji zadarmo, když ji budete mít rádi."

Děti měly panáčka v červených a modrých šatech, ten, řekly, bude princ,
daly mu tu panenku za ženu a udělaly svatbu. Na svatbu si pejsek
s kočičkou zas oblékli zástěry, to byly královské pláště, a byli zas král
a královna.

Tak si pejsek s kočičkou zahráli s dětmi na divadlo a za týden už byly
děti docela zdravé a směly ven. To bylo zrovna svatého Mikuláše.

A Jenda řekl Věře: "Poslouchej, Věrko, musíme se tomu pejskovi a kočičce
nějak odvděčit, že nám přišli zahrát divadlo, když jsme byli nemocni. Víš
co, já se ustrojím za Mikuláše a ty za anděla a půjdeme tak k pejskovi
a kočičce a něco jim přineseme."

A tak si vzali Jenda s Věrkou na sebe bílé zástěry a sukně a Jenda si
udělal z vaty bílé vousy, aby byl Mikuláš, a z papíru vysokou čepici
a šli. Čerta s sebou neměli, že by se ho pejsek s kočičkou příliš lekli.

Děti zaklepaly a vešly k pejskovi a kočičce a těšily se, jak se budou
pejsek s kočičkou divit, že k nim jde anděl a Mikuláš. Ale zatím se obě
děti překvapily a udivily ještě víc. Nebyl tam žádný pejsek s kočičkou,
ale byl tam už také jeden anděl a Mikuláš. Děti se moc lekly a řekly si:
"Jéjej, tady je anděl a Mikuláš a my jsme také anděl a Mikuláš, a kde je
pejsek a kočička?"

Kdepak by si děti pomyslily, že pejska a kočičku také napadlo ustrojit se
za anděla a Mikuláše! Pejsek s kočičkou si to vymyslili, že půjdou
překvapit děti. Zrovna se ustrojili za anděla a Mikuláše, už chtěli jít,
a teď k nim přišel také anděl a Mikuláš.

A teď všichni dohromady se nemohli poznat a nevěděli, co dělat. Děti
chtěly utéci, jak se lekly, a pejsek s kočičkou honem chtěli vlézt pod
postel. Ale teď viděl pejsek, jak tomu Mikulášovi čouhají z bílé sukně
nohy v bačkorách zrovna takových, jaké nosí Jenda, a anděl že má Věrčiny
střevíce. A Jenda zas viděl, co to? že tamten Mikuláš má chlupaté
pejskovy tlapky a že ten druhý anděl má tlapičky jako kočka. "Ale vždyť
je to pejsek a kočička," vykřikl, "my jsme Jenda a Věra!"

A teď když se poznali, že to nejsou žádní opravdoví Mikulášové, ale Jenda
a pejsek, a žádní opravdoví andělé, ale Věrka a kočička, tak se tomu
museli smát, až jim samým smíchem

vousy spadly. A pak si rozdali dárky. Pejsek pro Jendu fíky a kočička
dala Věrce datle. Jenda dal pejskovi malého pejska na hraní a Věrka dala
kočičce malinkou kočičku, a tak byli všichni spokojeni, jak jim to všem
na toho Mikuláše tak dobře dopadlo.
